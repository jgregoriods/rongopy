kiakia kiakia tari rau kumara i te ehuehu i te kapuapua
tata tata te vaka po ihu meamea o ou e oho kero e
erua ga uka tetere po ko tuhia romi rega
mataa nui a raka e mataa iti a roro piapia e
kia tika korua i taaku tagata amo moega roaroa ia ia te ahi tunu kiakia ta veavea hiriga te manu
kaiga moko ririva toou e toga e akahaga ure a vau e huareva opo toto
ka tere te vaka i akahaga ka mimiro te vaka i huareva ka tere te tere ko ure roverove a hare o ava e puti puta havahava e
ko akuru ko akuru tataki e roe ti e roe ta tuu hagaroa tuu apina au uau ue te uka hakaeke garu o hagaroa o apina o heke makau mai haho o tagi karaga mai uta tomotomo ki haga riorio
moko pigei tomaua tuhahine hakapara ia maua ko au ko mahaki ka para nui maagiagi ka roke nui i vaero mea ai ara ka herehere ka paipai ka piri te mahore tuaniu ihea rua roto i papa aro takeo i tomaua kaiga
ka tatagi no ga heva rikiriki i ruga i te opata i tatagi ai heaha korua e tatagi ena mo tomaua haana a pare kivakiva a hau marumaru hakaturu hai kupega mata patapata mo rarau mai o te ika timo ena
i hiva oti ga uka a torio a hoiata eaha ana e uruuru pukao ataragi ana e tomotomo pukao veri hiva ana i te motu oti au kaukau oti au hopuhopu oti au i tua oti au i ahu rikiriki e e hakahigahiga ana i te moai e e ko haga e ko vohu e titoke kere matapea ka garo ki hiva
ka mea era te rega i maio ka parigi era te huga o te kiata i haga tuu tavake he oho he rere he raga ia uka itiiti a tino rere ka oho ka rere ka raga ka kamo ka hiohio
e pua e pua te oheohe e pua te nanaia e tama te raa hiro ragi pakupaku ruahie e hati mai e hati pu
ka haro au i vai a repa ka kokoni au i te paina tuhirega i vai mataa
e kuha e rati te manu i hakaeu e kua eu kua taria tomaua kuhane ki hiva ki ovakevake
e ure a vai a nuhe kua aha kua tikea te rakutia maikuku meamea o ou e ure e te repa e
ka hao e ka hao hanuanua mea avai i to ua kura ka rere a ure a oho vehi ki haho e na oho vehi nui na oti tooku matua e roa marego e kai tagata mo hatu o ou e ure e te repa e
ka hau e ka hau gaehe ka hau te nukunuku ka kava aro ka kava tua kakokako ure a oho vehi hiku ka hakihia a e ga ihu more a puakatiki e e hiahia pua mauku uta e tagitagi pua mauku tai
i anakena au i mate ai ko te kopiti kau henua hea hua hea keakea he pua tamahahine tere momo tere momo te vaka ko hina i hakakeri a ia maua ko au ko mahaki hai uhi kanekane momomomo te kere mea te kere mea ko piti ko pata ko houhou parera ai ai mata puku mata revareva ko toga ko togariki i garo ro ai ahu roa ahu tegatega ruga vae he haga toromiro tataki marama ko rokeaua iri e ure iriiri e e ure araara e e ki ana kia honu mata taiko e hara e hara e e vero e vero e etahi no oti aaku hahine kai maika para o raro o te rano o tuu te nei omaoma te nei reperepe te nei e te herehua e te manu vae ha
e poie nuinui a tuki e imua ia koe taau taua kai toe kai toe verevero verevero hatupaki hatupaki mana nia tuu tapu tohu iti tohu nui mara iti mara nui vai tureme iti vai tureme nui he taua o taau e maikuku rakerake e mo toou hunoga mo poie nuinui a tuki ika nui pei nui o te hakataha e kahi e
he ika uru atua ra tena ko eho ko mahoragi ko ragi heturu ko puku pati ko te nuahine huri taua a taereka ka uira ka huria te huka o te taua e rega mitimiti a vai e mai varavara mai takitaki mai takaure tua te huka o te taua he hopu mai koe he nanaia mai koe taku rima horo pia kope a rei taga te horo kai tagata popohaga ka iri ka gau ka hakaheheu i toona vae haamore he vae gaaha ma aana ana toona toto e amo roa e tupa roa e hoa roa ki roto ki te pakahera mai tae hakainu hia e maua opo toto maharu te uka maharu te ava maharu te koura koura tere henua ahara ka topa ki raro toraua one hekaheka gao varivari one anakena ka iri e mati e ki te puku huega taua mata ui a tai a te manu iri hokotahi a rua tuvi te atua hakake o uta o vai tea
ko mati ko te matua e rava ragi aaku e ka amo taau kahi mo te atua ma punua e toi e
ka amo taau kahi ka iri e rava ragi aaku e mo toitoi ma motunui ma makemake ka iri e mati e ki te vai uutu papa hirohiro
ka iri e mati e ki te ahu titiro korega i vai ga hue i tua te puakatiki ka amo taau kahi e rega mitimiti a vai e mo te hare mo te atua ma punua e toi e
i koro rupa te hare hakakatakata i kere mea te hare hakarurarura ka iri age rano kau te gaatu a hami regarega ka oka age hau koka te korotea a kava te ruruki ka hopu age a hiro moko te kovare a uka aiai ka hi age papa maro i te mata mahore ka hi age hatehate te kahi riva a tumu a hoi ka umu age puna rere hiva te vai hau a manu hururega i togariki ana ka kake age haga piko te puke riva a ure haroharo i maea haro repa ka tau age ruhi pu te rei roa a tagi te gaegae ka tagi gaegae a iri gaegae ki taruturutu turu rekoreko ki raro ki te rano mata ui a ruga a te hihi e rima roturotu ki te hope ki te tumu kai pahika i ana pahika kai tuu age ra kai tuu age ra kioe rakerake a iri gaegae ki vai pikea uri ka hei para age te hei para uhi o ati puha o vaka tae mama o vai naa rega o rega rekoreko erua moai o hiti kiokio ko te tai ie a hua mahomea ko te koiro a mata tokitoki ko te koreha a viriviri gao ka hati te vave i papa hirohiro ka gau niuhi i toka mitiake ka uuri te vaka i te hakakaiga ko ga kope a ninihi a pupukue a merumeru o te hoa rokau
ka memea no to koro hami mea tavake i tua e ka uuri no to koro tagata tuao i te ohiro ka rava tagi no mahaki te makohe ka riti te hupee o te kukuru toua eve pepepepe a ure motu nui etoru age ra ka kai to koro pera motu nui moto iti motu kaokao kai tuu mai koe e papa rona rakerake era e vae pau era e ki taaku papaku he uha uri ta papaku uri uha mea itiiti to te hatauma he naunau no ta puku naunau he orogo no ta orogorogo he retu no ta hu hatu retu he tahoga no ta puku tahoga he kiakia no ta puku kiakia to koro vaka tere ko haho ko vai vaka ta koro paoa mau ko vai paoa oa ta koro toa rei ko te gaatu a hurirega ka huhuti to koro hare moe ko raro ko te paega to koro papa hiki kauga ko ruga ko papa rona ta koro manu mau ko te vai hopu manu ta nua heke too ko haho ko koro heke ta nua hetuke tunu ko vai hetuke tunu ta nua kumara keri ko te pua a hurirega ta nua umu ka ko te ehuehu ko te kapuapua
e koro e ka moemoe koe tou ariga ena e koro e aue taua e e koro e e koro kai nui e ika nui e koreha nui e koira nui e toa nui e maika nui e e koro e ka moemoe koe tou ariga ena aue taua e e koro e e koro kai nui e ika nui e uhi nui e kumara nui e koreha nui e toa nui e maika nui e e koro tae noinoi ki hare era e aue koro e i garoro ai e e koro ika nui o hau tagitagi e aua taua e
he naunau no ta puku naunau he rogorogo no ta orogo he tahoga no ta puku tahoga he kiakia no ta puku kiakia
e te ua mata vai roa a hiro e ka hoa mai koe ki raro ka rei mai koe ki raro e te ua mata vai roa a hiro e
i o te korogo mai nei i moana veravera ra tahai rima turu turu
e tooragi a eapaea e a te kapu mai hiva e ka hakaava ro i te kaukau hakarava e tooragi a eapaea e ka hakatata haro i te kaukau hakarava o tooragi o te miro kahu aava
kanini te makoi nau opata ka tuu te makoi miro rakerake kanini koe te makoi oone o te rano kao
i rari te reka hi va toe hakavie i topa mai ai mo toona hinete hora i te rima ana tagi tagi
rahi toke vie a aru manu vie maitetuuapai toke mai ai i te vie a aru manu vie
e hata tae kava e kakai koe ia tau mahani i te vie honui e e hata tae kava e e ka kai koe ia tau mahani i te vie honui e
tupa hotu rakerake tae tagitagi rikiriki hove e kiore e nekuneku mai nei a koia o ku tata hakahou mai a
e miru a ivi rari i te hupe e i te hupe hau a rano aroi kae pakapaka i topa ro ai ki te roto tatau mahute mo te nua hute pukao
e mea a tino mamahi rua e ki te iti ki te nui e he toga te pua repa hoa ka eo ka eo ka kava nei he hora te pua repa hoa ka mariri mai tooku aro nei aue aue ku mataku mai a i te vie honui e he te kotaki mo haroa o te rei o too rei mata nei he tou taina e mea e e mea a te raa e taina panioro roa i tua i te ana heu neru e
e te moni hiva moni hiva i tomo ai kia roa e te moni hiva arega e
ua mata tahi uka akoa ua mata rua uka akoa ua mata toru uka akoa
ure a ohovehi nui ana oti tooku matua e roa marego e kai tagata mo hatu oou e ure e te repa e
o te henua mata po uri oou e mahuna te raa kenu aaku e tae pe uta oe tomatou henua mata maeha i te uiga aue nua e aue koro e aue matua e aue ga kope
e nua e maea o ruga ki raro koe maea o raro ki ruga koe e kara koe e uko e huruhuru koe e uko e gutu koe e uko e vae koe e uko
ka hoki te taua e rega mitimiti avai e mai varavara
ko paupau a tehe pu vae tini havahava i te tutae i tetekihaga ki te hare vie
haha haha vere taku kakava ina avai oti e
ka uga te rogo ki a hina mago eve rakuraku teke te makoi hakaveke oho iroto te koro niu hau pu karete karete karata karata e te te te ure mumuni kiri vakuvaku a uka a tea tataki po ihuihu tataki po aveave he ruru peaha he kena peaha hahei peaha maharu te uka gutugutu po koreva koreva ure kikiu ka koekoe mai te more o te nuahine more ka tatau ka tatau ra more ka rereva ka rereva ra he uga e te maga he tukia e te hatatu ka oho mahaki a potu e puti puta havahava re
e timo te akoako he akoako tena e te tuu e te taha e kuia kapakapa e te here huahua e manu vae eha aha ana noho ana i tu a te ataata marumaru kohukohu o gau a nivae kia hiva ti para para kava to hua a ha ma te riu iki noho roto i te pu roto i te pu hea ti mo rere makoi ana kea ua hee ua kapa ua rava tatake tamahahine o te pua rata ha
e huri e huri matou e huri e huri matou te mata te rima e te tariga he aroha mai i mua i mua matou i mua i mua matou te mata te rima e te tariga he aroha mai e ori e ori matou e ori e ori matou te mata te rima e te tariga he aroha mai e hoki e hoki matou e hoki e hoki matou te mata te rima e te tariga he aroha mai he tagi ooku e iri mai nei a au ki tahiti ki te aati o te mahigo ruku o te tagata hopu i roto i te vai miti a he nei ra o tatou ka re e hakare ro a au i a koe e mahatu e ko te matamua rikiriki e tagi ro atu a au ki a koe viki haoa
hotu matua o te tatou ariki ariki oho mai era mai hiva mo haka tikea mai i te tatou henua hapao tatou i te henua va ai mai era e hotu matua mo te mau maohi o rapa nui haka ite tatou ki te ga poki i te oone haka re mai era e te ariki ko hotu matua mo te mau maohi o rapa nui
kaukau poki tane poki tane poki vahine ario e hito e timo ana ka mau te vaka ka mau ka haka hiohio o huhuri ro mai tou aro ena amoro itiiti tagitagi o te vie hiva mo toona hoita era ka moe mai te ara tata oho era o taaku kenu riva era
he uka a au ko uho ko tatu a a au i tooku kiea mata teatea i te papa haka vare u o uho o te uka
mahuna te raa kenu aaku e aue nua e aue koro e aue ga kope e kaiga mata po uri toou e mahuna te raa kenu aaku e aue nua e aue koro e aue ga kope e tae pe uta pe to matou kaiga mata maeha era i te ui haga e aue nua e aue koro e aue ga kope e aue ga kope e mahuna te raa kenu a aku e aue nua e aue koro e aue ga kope e
mee itiiti he poki vahine tau riaria pahe tiare pahe tiare pahe parehe one anakena mo kori i te vai moana aroha himene atu o matua
mai he a koe i he a koe a he a koe mai he ra koe i oho mai ai ki nei ki te aha ra a koe e oho mai ena i he ra koe e noho ena ki te raa mai ra a koe ki aamu taua i tu peho reka o mua a a he ra a koe ka ki mai i te parautia o ruga i te aamu era o koa agata
oroi e i piko ro mai a koe i ruga i te miro mai hiva mai te kaiga o ko a matua hai haga oou mo kakau mai i tuu taina atariki oroi e kai haka topa a koe i tuu manu i te mana atariki e i te po vaai mai era e te taua matua era mo hapao i te huaai o te kaiga oroi e taina kino e a au a i kimi i tuu mate i tuu haga ko koe mo ariki
ka tagi e rega o tua e rega o tua ere mo koa taina e tagi atu ena e aroha e tagi nei ko hou ati e te rua aro huri o koa taina e i te pagahaa i te ruhi te pei te nanue e oira a a au e tagi atu ena mo korua e taina ere ki vai mahaki ki papa tekena ki more mata poku o tua e haka hoki ro atu a au i te tagi mo korua e taina ere ka raraga te ivi taina ka iri a hiva a te kaiga
reo mana te reo henua o te koura tere henua haka ara o te aka o te ga poki o te ariki nui e reo mana te reo tumu o te maohi o te kaiga nui ko te pito o te henua reo mana mo haka ora i te varua o te pukuraga o te ga poki o te rapa nui
e riro e ariki honui o te mata a mua i mau ai e koe i te rogo ki te kaiga roa kaiga ke e riro e i oho ro koe ki te ati piri atu mo tuu tagata i te henua ke tae oou tae o tuu tagata e riro e tagata here nui i te pukuraga o tuu kaiga nui ko oho a koe ki te ati piri atu mo haka ora i tuu tagata
ragi roa motu maohi nehenehe pa he haraoa pu a te vaega a ai a koe i takea rae ragi roa ko i a koe e te tumu haari tahataha tai one tea i te kare marererere pipi rauhuru ko te tau o i a koe ragi roa vai miti moana nui a kiva ko te pakia ko tagaroa i haere ai i roto i a koe ko te tagata ko te vie maohi i haka hopu ai e koe
ko hati mai ana te vave ko topa mai ana te manau ina o a koe o nei ki vanaga hoi taua ko mauiui ana a au ina o a koe o nei ko ara mai ana hoi a au ko haamaa a au i a koe i a au o na e ina o a koe o nei
ka tagi te vie hiva ko au a nei ra vie hiva ga toa rikiriki o puku ragi uka e e koro gutu ruhi i te inu o te pei e mo hagai a uka o piu heke rere e ka hetu vae hoi uto kai mai a matua ko makohe rere ragi ko urupo ko hunoga e
kahia manu te reo ragi ki te hoa e iau e ka pari mai tou toto hare keri e au i te po e manu e e au tae kai i te koreha o tau korohua rakerake era ko meaterega e o manu he tagi o te vie mo te kenu mo taana kenu ko manu mo tu haoa e o manu 
o te ika o te ura a koe i ukea e hoki he tagata ki ragi mahia i te reo ka uu manu aroto i te manava a ue tagi e i te vai koe iriiri a moe hiva i te poki iro tohu era o kaha ana e e riu era o piriuriu era
e te mahatua o pikiragi kihikihi mahina i kapiri mai ki tatagi i koma ia koa tupuna e ko vai a auri ko vai a agi ko vai tino hee e ia maga maga araki ia mata nui araki te ika ko kua tapuna ko vai a heva ko vai uturu roa ko vai tariga aku aku e i te koro o kara huki te tau kapihi e a tae oti o te hiho mania o te e hiku o vero e na e pipi no ana e ka huri ka patu no e te maori poko a timo hau reka a vai a uri vai a agi vai tariga aku aku e kai ora mai koe e nua e ki ki to taua rea nei mo tagi tagi aroto i te reo papaa e ariga tagata hiva era e he tagi mo kua matua ere mo kau a nua garo era e
e tuu maheke te ariki nui kapiri mai ki tagi tagi ia matua e ena e tagi nei tagi tagi nei a te ara hapaina paka pakakina era taua o taina e aruga te garuhoa e ena e tagi nei tagi tagi nei ka tagi a tai a hare manava o te garuhoa e ena e tagi nei tagi tagi nei ihea te garuhoa garo mai nei i tahatai i menema vehi tire garo mai nei ena e tagi nei tagi tagi nei
e hakarere te manu e nae tu here veri e e uka ui e ka kau te umu ena e tu here veri e ka haro haro mau e uka ui e ke neku neku mai ka garo te hohoa mau o matua ere e e pore iti e pore nui tau tamaiti here e
hiro hiro te tagi a ti rau a ko veri e mo taina era garo era i oto noho ti aha no timona i tagi hokorua noo rau a ko veri iti e hiro hiro te tagi
ka tagi e ere ika iti e mo nua e ere mo te matua e he ono matua hoki tae tagi ai ko te veve au e ko te matua akore
e uka e o e aga te raa oura uraga te raa e te rae nui nui o hora e ka tu tuu noo mai koe a veavea roo tere ro taau ai kona kohu mo haka kohu kohu mai veavea mai te raa
te koro nui o ti te vaka po ihu ihu meamea era e kava rima i era oti ki vai mahaki iti ki vai mahaki nui ku tumu tea eu to ana ite pa ura ika mo ka kai o kuaa tae tagi matua ka tomo roa kiraro ka tomo roa kiraroa ko hagaroa
e koro ko puku kava nui e oruga o te miti raa hai e a poriko ko tara ikiroo mai ka tagi mai koe e huru e ki taau kenu ko puku kava nui oruga o te miti raa hai e
ei ka uru atua raa tena e koe hoko maho ragi ko ragi he turu mai vara vara tuna mai taki taki tuna te tagi o te ariki ote matatoa ka uira ka huria te taua nei e erega miti miti avai e ka turu te kupega mata vara vara e mo rara umai o te ika timo nei
he hohoko a te tupahotu e i tuu ai a te miru i pao pao ai pao pao ai e riva e kai tuu koe e kai tu ki te iki pao pao ai toona ai a te miru i nuu rima tae toto maua ana e i tuu pao pao ai e kai tuu koe e riva auke e kai moaha koe ki te taau ture o te ika i maamate ai e riu tagi o te tamai o te tupahotu e