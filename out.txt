atua mata riri ki ai kiroto ki a te poro ka pu te poporo a himahima marao ki ai kiroto te kihi tupu henua ka pu te kihikihi a oe vai ki ai kiroto kava kohekohe ka pu te kohe matua anua ki ai kiroto ki a pipiri hai tau ka pu te miro a gigi eai ki ai kiroto ki a humu toti ka pu te mahute he ti ki ai kiroto ki a he ta ka pu te ti a tura ki ai kiroto ki a tei ka pu te mauku uta a hau ki ai kiroto vava ka pu te tureme a he kai ki ai kiroto he peue ka pu te mataa viri ko ue ki ai kiroto ariga rehe uru arero ka pu te rona atua metua ki ai kiroto ki a riri tuna rai ka pu te niu atua metua ki ai kiroto ki te vuhi atua ka pu te toromiro atua metua ki ai kiroto te puhavao atua ka pu te moana a he uru ki ai kiroto te tumu ka pu te marikuru a taveke ki ai kiroto pou hutuhutu tere vai magaro ka pu te veke a haha mea ki ai kiroto hohio ka pu te takaure a ukia ki ai kiroto more maga ka pu te garava a vie moko ki ai kiroto vie tea ka pu te kena te reheue ki ai kiroto vie raupa ka pu te raupa a he roe ki ai kiroto nuhi pura ka pu te roe te hatu ki ai kiroto kia te api ai raro ka pu te toa ira papue ki ai kiroto ira kaka ka pu te pia mageogeo ki ai kiroto he rakiraki ka pu te kape a heu ki ai kiroto pana ka pu te hue hina ki ai kiroto kia rui hakamarui ka pu te raa he uru au ki ai kiroto hina oioi ka pu te moa a hikua ki ai kiroto hina oioi ka pu te uruuru te gahae ki ai kiroto pararara hiku tea ka pu te niuhi a hikua ki ai kiroto hina oioi ka pu te taoraha tiki te hatu ki ai kiroto hihohiho ki te turu ka pu te paroko tiki te hatu ki ai kiroto hina popoia ka pu te hina kauhara tiki te hatu ki ai kiroto maea ka pu te herahera kiko mea tiki te hatu ki ai kiroto ruru a tiki te hatu ka pu te riri ka tea a timo te rae mea a mura i hiku te ahi mo tunu o te ika mo hagai i te ariki takoua ki ai kiroto tukouo ka pu te poopoo e toto te uhi no kino no naroko no ga oreno no ga tokotoko rua papa e puoko te maika no tupa iti no tupa nui uku ki ai kiroto ki a rori ka pu te gaatu kuhikia ki ai kiroto tau rari ka pu te gaatu kuhikia ki ai kiroto rupe roa ka pu te turi taaria ki ai kiroto taaria ka pu te tau eehu haige ki ai kiroto hatukuti ka pu te evea pauaroroko ki ai kiroto hakukuti ka pu te tae rogo veteve hini tererere ki ai kiroto ka noho tata ta poro ka pu te poporo numia a taga iri turu herohero te toto o te kovare ka mau te kovare taratara te kovare turu ki te ua manao manavi roa ruanuku eaha hagai e toe e uhi e kumara
he kimi i te ipu he uutu i te vai ki roto ki te ipu a makemake he tuki ki roto ki te ipu i roto te vai he ihoiho kiko mea ina kai rivariva he kimi hakaou ki roto ki te maea he tuki ki roto ki te maea he ava he paroparoko he patuki o roto a te maea kai rivariva he kimi hakaou ki roto ki te oone he popoi te oone a makemake he tuki ki roto ki te oone he avaga piro he poreko ko tive ko rarai ko hova ko nuahine a ragi kotekote
he noho he roau te ivi atua i te puoko i ruga i te maea o te haga o toga riki i mua i te ahu o toga riki te varua ko puna te ahu ai ka ui rua no ararua ko te ivi atua vie he tuu ki toona raa he oho mai te vave he too i te puoko roau o ruga o te maea o mua o te haga o toga riki he pakoo te puoko mai ruga mai te maea i te vave he raga he oho he ui atu te mata o te ivi atua ki te puoko he rere mo too mai he kau takoa atu imua te puoko itua ka haatigo no atu ki tau puoko era he tuu ki vaega era ku gaegae ana he tomo ki uta ki motu matiro hiva he ui mai haua ko te vie etahi he ivi atua he ui mai he koe ka tuu ro mai nei e tuti maia ki taaku puoko he ki mai haua tae he puoko he atua ko makemake he noho he turu haua he hi i te ika he mahore i kai o tau vie ivi atua era ai ka nonoho no ananake te raa he tuu ki toona raa he ki makemake ki a haua peke koe ki uga tana i te manu ki hehei ki oho ki uta ki tooku kona oho mai nei ki ira au i oho mai nei ki te manu hehei oho he ki haua kia makemake ku mao e ki hoko koe ki te nuahine ivi atua ena mo oho tahi tatou atotoru maana e hakahiti i totaua igoa ana ki ki te tagata ana popo te umu ki roto ki te hare ka hakahiti te tagata i to taua igoa ka too ma haua ma makemake ana hatu koe ki te nuahine maana e haaki atu ki te tagata o uta o ruga o te henua he oho makemake he ki ki tau nuahine era he haaki i tau vanaga ki era e haua kia makemake he oti te ki ki te nuahine he hoki mai makemake he ki kia haua ka keukeu ki oho ki hehei iro i te manu ki oho ro ki uta he ki mai haua matu he oho ararua he hehei mai i te manu he oho mai ko te manu ko raua atotoru ko te nuahine he oho mai te manu he tomo he ui a makemake i te kona rivariva kona kau haga he hakarere i te manu he noho etoru tau kai riva i kai te mauga e te tagata e te vie e te poki he hoki makemake raua ko haua he hei hakaou ki vai a tare i ra i hakarere ai he noho e toru hoki tau he ui i te mamari o te tagata kai riva i kai i te mamari he hehei hakaou ki haho ki te motu ki motu nui he noho iho te manu kona tagata kore oira i rivariva i te manu he hoki te aamu ki tau nuahine era ku noho ana i te hare o te kona ko vai maho he hakamaa i tau vanaga ki mai era e makemake mo hakamaa ki te tagata ama ao a te umu ai ka too te tukuga o te kumara ki roto ki te hare ai ka ki ka too ma haua ma makemake te toa ana popo ki roto ki te hare peiraa ana hakahiti te igoa o haua o makemake te maika peiraa te ika te koreha te kahi te moa ananake te kai ana hakahiti i te igoa o haua o makemake ananake tau e hatu era te nuahine ki te tagata ku maana te tagata i te igoa ko haua ko makemake he hoki te vanaga ki te manu o te motu he iri te tagata he rere he oho ki haho ki te motu he ui tae he manu tae ko iti he mamari o te manutara he hoki mai te tagata rerere ui era he tomo ki uta he aamu ki te tagata ki te vie ki te poki he iri te tagata ki ruga ki orogo he aga i te hare ananake mata iri ai i aga i te hare o orogo he oti te hare he hono he gogoro o te hare o te hare oti te gogoro ko hakahiti ko ia i te igoa o haua o makemake he noho he tuu ki te topaga manu tara he iri te tagata he noho i orogo he oho te hopu ki te motu he noho te ao i mataveri he topa te manutara he ravaa te manu rae e tahi no mamari he too mai he oho mai he hakaepa manu rae i oho mai ai mai i te motu oira ka mee nei te tahi manu i muri manu rae na o te patugahaga mai o te manu e haua e makemake he oti te aamu
taatoa te tagata o te pito o te henua ku ui a titika o te mee o te oromatua hakaite kai kia makemake a makemake a te pito o te henua i aga